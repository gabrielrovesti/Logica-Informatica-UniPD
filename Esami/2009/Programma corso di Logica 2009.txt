Programma corso di Logica 2009 

Obiettivi formativi:
Lo scopo del corso e' fornire un' introduzione alla logica e alla sua rilevanza per la matematica. In particolare, lo studente dovra' acquisire la capacita' di esprimere un enunciato tramite una formula di un linguaggio formale, di dare una dimostrazione tramite una derivazione in un sistema assiomatico e di fornire controesempi nel caso la formula non sia derivabile. 

In particolare lo studente sara' condotto alla comprensione dei seguenti concetti: alcuni di carattere generale come linguaggio, espressione, proposizione, asserzione, metalinguaggio; alcuni specifici della matematica quali derivazione, dimostrazione, sistema assiomatico, induzione, indipendenza, interpretazione. Lo studente raggiungera' padronanza di tali concetti e sara' quindi in grado di riconoscerli ed applicarli nella matematica ed anche nella vita quotidiana. 

Il corso illustrera', inoltre, come la logica possa chiarire con rigore quali siano i limiti intrinseci a quel che puo' essere espresso in un dato linguaggio e a quel che puo' essere dimostrato in un dato sistema assiomatico. 

Infine, il corso dara' cenni sulla storia della logica e sulle sue potenzialita' e prospettive attuali. 

Contenuti formativi:
1. Linguaggio, segni e espressioni, simboli e proposizioni, asserzioni e dichiarazioni, metalinguaggio, livelli di riferimento, iterazione infinita. 

2. Concetto di macchina o robot, significato dei connettivi e loro regole di deduzione, logiche delle risorse, regole strutturali, logica intuizionistica e logica classica, tavole di verita', funzioni proposizionali e sottoinsiemi, quantificatori e loro regole di deduzione. 

3. Analisi dettagliata di un esempio pratico, ordini parziali, numeri naturali e teoria assiomatica dell'aritmetica di Peano, numeri reali, strutture dell'algebra astratta, metodo assiomatico con qualche esempio. 

4. Definizioni e dimostrazioni per induzione, termini e formule, interpretazione delle formule, validita', teorema di completezza, semantica topologica. 

5. Cenni ai teoremi di incompletezza (Goedel) e di indecidibilita' (Church) e loro significato. 

Ausilii didattici:
Saranno forniti testi di compiti precedenti, con relative risoluzioni. 

Metodologia didattica: Lo studente sara' portato gradualmente alla comprensione di ogni concetto introdotto con continui esempi tratti dalla matematica e dalla vita quotidiana. Tramite la continua interazione in aula con il docente, lo studente verra' stimolato alla partecipazione attiva e all'esercizio del proprio spirito critico. Durante tutto il corso, per la costruzione di un sistema formale sara' usata come metafora l'idea di fornire istruzioni precise ad un ipotetico robot. 

Testo: G. Sambin, Per istruire un robot (ovvero, come costruirsi una logica) versione 2009 

Modalita' dell'esame: scritto